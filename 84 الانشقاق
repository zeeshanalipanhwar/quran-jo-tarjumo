سُوره انشقاق مڪي آھي ۽ ھي پنجويهه آيتون آھي
الله ٻاجھاري مھربان جي نالي سان (شروع)

1. جڏھن آسمان ڦاٽندو.

2. ۽ پنھنجي پالڻھار جو حُڪم ڪن ڏئي ٻڌندو ۽ (ٻڌڻ) حق اٿس.

3. ۽ جڏھن زمين پکيڙبي.

4. ۽ جيڪي اُن ۾ ھوندو سو (سڀ) ڪڍي اُڇليندي ۽ خالي ٿيندي.

5. ۽ پنھنجي پالڻھار جو حُڪم ڪن ڏئي ٻڌندي ۽ (ٻڌڻ) حق اٿس.

6. اي ماڻھو تون پنھنجي پالڻھار ڏانھن (پھچڻ ۾) تمام گھڻي تڪليف وٺڻ وارو آھين جو اُن کي (وڃي) ملندين.

7. پوءِ اُھو (ماڻھو) جنھن کي سندس سڄي ھٿ ۾ سندس اعمالنامو ڏبو.

8. تنھن سان آسانيءَ طرح سگھوئي حساب ڪبو.

9. ۽ پنھنجن گھر وارن ڏانھن خوش ٿي موٽندو.

10. ۽ اُھو ماڻھو جنھن کي سندس اعمالنامو سندس پٺي پويان ڏبو.

11. سو سگھوئي موت کي سڏيندو.

12. ۽ دوزخ ۾ گھڙندو.

13. ڇوته اُھو (دنيا ۾) پنھنجن گھر وارن ۾ خوش (حال) ھو.

14. بيشڪ انھيءَ ڀانيو ھو ته (الله ڏانھن) ڪڏھن نه موٽندو.

15. ھائو! (موٽندو) ڇوته سندس پالڻھار اُن کي ڏسندڙ آھي.

16. پوءِ شفق جو قسم کڻان ٿو.

17. ۽ رات جو (قسم) ۽ جنھن کي گڏ ڪيو اٿس.

18. ۽ چنڊ جو (قسم) جڏھن پورو روشن ٿئي.

19. ته ھڪ حال کان ٻئي حال تي ضرور چڙھندؤ.

20. پوءِ ھنن (ڪافرن) کي ڇا (ٿيو) آھي جو ايمان نه آڻيندا آھن.

21. ۽ جڏھن وٽن قرآن پڙھبو آھي (ته) سجدو نه ڪندا آھن.

22. بلڪ (اھي) ڪافر ڪوڙ ڀانئيندا آھن.

23. ۽ جيڪي (پنھنجين دلين ۾) سانڀيندا آھن سو الله چڱي طرح ڄاڻندڙ آھي.

24. پوءِ کين ڏکوئيندڙ عذاب جي خبر ڏي.

25. پر جن ايمان آندو ۽ چڱا ڪم ڪيا تن لاءِ اَڻ کُٽ اَجر آھي.
